
     <p>مرکز قرآن و حدیث کریمه اهل‌بیت علیهاالسلام با استمداد از خداوند متعال و در سایه‌سار عنایات حضرت ولی‌عصر عجل الله تعالی فرجه، با بهره‌گیری از ظرفیت معنوی عظیم بارگاه نورانی حضرت فاطمه معصومه سلام الله علیها -که رهبر انقلاب مد ظله العالی به درستی آن را «قبة الاسلام» و کانون علم و معنویت معرفی کردند- با هدف تحقق چشم انداز ترسیم شده برای آستان مقدس و گسترش فرهنگ ناب اسلامی بر پایه‏ی تعالیم حیات‏بخش قرآن و عترت، از طریق برگزاری دوره‏های آموزشی و تربیتی، فعالیت خود را از بهمن ماه سال ۱۳۸۹ آغاز کرد.</p>
<h3>آموزش حضوری</h3>
     <p>آموزش حضوری قرآن-حدیث و معارف با بهره‏مندی از استادان فرهیخته و مجرب برای برادران و خواهران در رده‏های سنی کودک، نوجوان، جوان و بزرگسال در رشته های زیر برگزار می شود:</p>
     <p><b>قرائت قرآن کریم</b></p>
     <p>روخوانی و صحت قرائت، کارگاه روان‏خوانی، تجوید (سطح یک و دو)، کارگاه‏ تجوید، صوت و لحن (گرایش تحقیق و ترتیل) و ... از جمله دوره‌های آموزشی این رشته است.</p>
     <p><b>حفظ و مفاهیم قرآن و حدیث</b></p>
     <p>این رشته، شامل دوره‌های آموزشی حفظ سه ساله قرآن کریم، حفظ قرآن ویژه محصلین و شاغلین، حفظ نهج البلاغه، حفظ حدیث، ترجمه و مفاهیم قرآن کریم، ترجمه و مفاهیم نهج البلاغه، ترجمه و مفاهیم ادعیه (قرآن صاعد) و ... می‌باشد.</p>
     <p><b>معارف قرآن و حدیث </b></p>
     <p>با توجه به اهمیت آموزش‏های معارفی برای عموم و استقبال چشم‌گیر فراگیران، دوره‏های معارفی در محورهای زیر برگزار می‌شود: </p>
     <p>مفاهیم و تفسیر قرآن کریم، شرح نهج البلاغه، شرح صحیفه سجادیه، حدیث خوانی و معرفت حدیث، اعتقادات شیعه و مهدویت، احکام و مسائل شرعی، اخلاق و تربیت اسلامی، فضائل و سبک زندگی اهل‌بیت.</p>
     <p>همچنین، با توجه به اهمیت وجود مربیان متعهد و متخصص، برگزاری دوره‏های تربیت مربی روخوانی و روان‏خوانی، تربیت مربی تجوید، تربیت مربی حفظ، تربیت مربی ترجمه و مفاهیم و برگزاری همایش های علمی و کارگاه های مهارتی، در برنامه‏های این مرکز از جایگاه ویژه‏ای برخوردار است.</p>
     <p>بدیهی است، برای افرادی که در دوره های آموزشی این مرکز حضور منظم و مستمر دارند و نیز در آزمون‏ های آن نمره‏ قبولی را کسب می کنند، گواهی نامه پایان دوره صادر می‏‌شود.</p>
     <p>از دیگر فعالیت‏های این مرکز، می‏توان به برگزاری همایش سالانه دانش‏آموختگان و حافظان کل و تقدیر از ایشان، برگزاری اردوهای فرهنگی تفریحی برای فراگیران، برگزاری مسابقات قرآنی و معارفی، برگزاری آیین ترتیل‏خوانی ویژه بانوان در ماه مبارک رمضان اشاره کرد.</p>
     <p>تا کنون در این مرکز حدود پنجاه هزار نفر در دوره‌های مختلف آموزشی شرکت کرده‌اند که از این میان، آموزش و تربیت بیش از پانصد حافظ کل قرآن کریم از افتخارات مرکز است.</p>
<h3>آموزش غیر حضوری</h3>
     <p>به منظور آسان سازی آموزش‌های قرآنی-حدیثی و معارفی برای آن دسته از برادران و خواهرانی که امکان حضور در دوره‌های آموزش حضوری را ندارند، از سال ۱۳۹۴ در مرکز قرآن و حدیث کریمه اهل‌بیت علیهاالسلام دوره‌های آموزش غیرحضوری بدون محدودیت سنی و مدرک تحصیلی آغاز شد.</p>
     <p>آموزش غیرحضوری برای سطح عمومی رشته‏‌های قرآنی، حدیثی و معارفی با ارائه محتوای آموزشی و کمک آموزشی مربوطه و مشاوره آموزشی اساتید انجام، و در تاریخ‌‏های معین آزمون برگزار می‌نماید. برای افرادی که موفق به کسب نمره قبولی شوند، گواهی‌نامه پایان دوره صادر می‌شود.</p>
     <p>تا کنون بیش از پنج هزار نفر در بیش از ده رشته در دوره‌های آموزش غیر حضوری این مرکز شرکت کرده‌اند.</p>